EC EM SÆRÐR. oc ber ec gaflak undir hiarta mínu. sár oc harmr vex mer iafnan. oc æi dirfumz ec at segia nafn hogguanda. oc æi lætr sialft sár synaz. þui venti ec þar mæíra haska minom scaða. Oc ængi lækning man gera hæilsu hialp. Hueria gato scal ec bezta grípa. eða huat scal ec til taka. Huergi ma ec vrugr fara. Ec segi til meina minna. oc er sok til hinn rettasta. Gnott er æigi raðs mer sem þæím er mart er at mæíni. Þorf gerir margs at fræista. oc vél hialpr oft sinom drotni. En mitt sár birtir sec með rettri skipan huílict þat er eða huaðan þat kom. oc mon sár vaxa on lǽknis. En ef sar fellir með ollu asio sína oc nœring harms sins þa mon sár enga hialp finna. oc þui œfra mon þat verra verða. oc þaðan af mon mer brát bana fa þui at ælldr er bæiskari i utkomo en inni byrgðr oc ængi er lauss meðan bunndinn er. þui man ec mæla við venerem kuenna gyðiu er bani er lifs míns. ENGA vón lifs míns dyrleg venus hǽil se þu er lætr alla luti vera unndir þínu vallde. þik ræðiz halæitt konunga vellde oc þiona þer. Vǽg þu hín millda litillatliga minom bœnum. oc æigi vert þu horð við mík. oc æigi scalt þu moti standa minni nꜹtzyn. Æigi bið ec þec storra luta. kueð þu oc æigi stóra vera. en þo synaz mer storir vera. En þer er þo mer þetta at gefa æi alltorvelligt. Seg at æíns at ec iatta. oc þegar mon ec sæll vera. oc þa þegar monu mer koma allir hogvǽrir lutir. Ein er su i grend við mik er ec villda æigi at mǽr væri. oc ef æigi stoðar mér miskunn yður þa tyni ec henni þungliga þui at ælldr þyngir mæírr þǽim er a liggr en hinom er fiarri er. mik myndi oc minnr saka ef hon fiarri væri þui at þat er sagt at hon se æín fegri ollum nauistar konum sinum. annat huart er at mik blekkir ast eða er hon æín yfir ollum. Sia hefir giognum lostit mín innnyfli vísu gaflaki. oc þau vapn ma æigi þaðan fœra með mínu afli firir sakar sars míns. Harmr vex æ iafnan í ollum tiðum. oc litr þuerr. oc afl minkar oc min fegrð. oc þetta sagða ec engom. oc æi nefnda ec þann er mik særðe. oc rett var sok oc sogn. oc þat er satt. oc ec iata at hon er kyngofgare mér. Sœmd oc tilgiof er æigi til með mer ne gnótt fíar. en þat biðr þo hennar. æigi er annat með mer en ec afla með ærfiði mino. Nu ef sæl er orðin éin nautreka dottir kyss þann er likar or þushunndrat biðla. oc af frægð hennar titrar mitt huert bæín. oc soc mæinaði mer at segia þetta. Traust frægðar getr oft hugræysti mikla oc æigi lætr í hætti sina drotning. oc fræistaða ec or at rinda minu hiarta þessa rœct. en þui hæitare brennr ast í mer. Þu venus nu mat þu sia huersu illt ec þoli þui at þer er kunnr haski varr. þui bið ec þec. ver þu hógvær bœnum mínum. oc æigi þu í moti mer mæl. oc þín hin fogru augu havi mína syn. Annat huart tak þu orvar þinar or hiarta mínu eða fœr þu grimt sár með þinum hattum. huer matti rœkt þola sua mykils starfs er engi laún giæfi gratande drotni rett biðiande til þín þui at angrsamt starf þrœnguer mer. Oc sialfr getr oft saumu bœnar. HŒFILEGT starf sigrar alla luti. oc þu scallt hafa hueria er þer likar ef þu villt starf a leggia. Oc firir engarri scallt þu hræðaz þitt scap at syna. traut man finnaz æín i þusundraðe su er þer mon nittaz. Oc þess er þu mont biðiande lǽita oc með atburð þa mon hon fyrst snarrliga nitta. en snarlæikr hennar hevir letta byrðe. oc verðr su varlla halfvirðe kæyft er fyst er dyrtt metin með suornum æiðum. Oc engi mynde yfer haf fara er hann fyrsta þrútna báro ræðizt er skipi mœtir. Nu firir þui er hon iattar æigi fyrst þinni rœðo þa haga sua með vél eða þíoncan at hon iatti þui at vél fylgir levísum manni. vél lægir harðan hug. vél brytr storar borgir. vél fellir stóra stolpa. vél lyftir þungri byrðe. oc með vél er fiskr tekinn er under skirri baro er. oc með vél ferr maðr þurrom fótum um haf. oc i morgum lutum stoðar manni vél oc þíonkan. með vel fœdiz margr maðr. vǽl lægir haufðingia ræiðe. oc með vel gǽtir sekr maðr haufuðs sins oc fear. oc með vél gleðz sæll sa er vanr var at grata vesall. oc með vel riðr nu sa pruðr er vanr var at ganga fatœkliga. Oc þat er engi frændr ma gefa þa gefr þat iðuliga iðn. oc þo at hon hafni fyrst þinni þioncan þa vert þu buinn at þiona henni. Met þuisa matt þu sigra hót hǽitsamrar vinu. oc mon su geraz vina þín er aðr var annscoti. Til þess staðar scalt þu oft koma sem þu væizt hana vana vera. oc ef þu matt þa fœðt þu hana með orðum oc læik þui at œska ælskar gleðe iafnan oc læikblandin mal. Syn þik henni iafnan glaðan oc í hug goðum þui at huerr maðr syniz konom fegri glaðr en ræiðr. Eigi scallt þu mioc þegia. oc still þo rœðu þinni. fogr rœða nœrir ast. oc fogr rœða stillir grimman hug. Oft hafnar mǽr manni firir litla sok. Oc ef staðr er til Þa lát hana afls i lǽiki kenna. Þa mon morg þer þat vǽita er þik venti æigi aðr. Skammaz stundum konur at segia vilia sinn. oc þat oft er þær vilia vist hava þa monu þær þo nitta stundum. fægra þyckir oc mæydom at lata með afli en segia sua. ger af mer vilia þinn. þetta scallt þu oc víst varaz ef þu att fe litit at þu læyn hana vesold þinni oc fatœkð. Snotr hefir fagra meðferð þo at litit æigi Oc þo fram fœrir gyllta rœðo at i briosti grátt bui. Seg þek með orðum auðgan vera þui at storir lutir auðlaz með at hygli. oc verolld hevir marga luti þa er allir vitu. oc af sliku mætti henni mart segia. Tru þu þvi at morgum stoðar mykit at líuga. Storum spillir manni stunndum satt at segia. finn þa er mál vinir hennar ero. þa scalt þu oft giaufum gœla oc með fagr mǽli fœða at þǽir rœði huerr við annan gott um þik oc þæír mæli við mæyna með lofe þinu. en þa er hon ihugar huart hon scal eða æigi þinn vilia gera þa scallt þu hellzt hana með orðum vasca at þu megir astar sigr af henni fa. Oft rennr hugr mannz til oc fra af litilli rœðo þar er aðr var ifan a. latið ykr lica tulk at hava þann er hvart tueggia kunni fyst leuíslega at segia þvi at aufund síuk ælli firir dœmir tiltœki æsko manna ok þat mæínar vítt at mæla er til osættar er. Ger þik fullhugðan. en fatt mon ec flǽira við þec mǽla. gætt nu minna raða er þusundrut vega liggia bræiddir þegar þer til þins mals. RETLIGA væitir hæil huggan gleðe siukum manni. harmr linar lítt með mer af goðræðum kuenna gyðio. vón var mer oll i hendr fengin su sem til hialpar lá. En nu er folgin vón oc i brott farin oc harmr í stað kominn. Mik hefir skipari minn a firðe firir latið. oc ec hafnar lǽita. oc ma ec æi finna. Huat scal ec til taka. mín vón lítr nu til hennar. mer hœfir bratt hana at finNA. O hosson huessu fogr hon sitr með bero hári. oc hue gott nu vǽri um þat at rœða við hana. hyggia engi er með mer ne orð huartki afl ecki. hennd skialfa. fœtr bifaz. mer hamstolnum samir ængi klæða bunaðr. ræzla nittar þat at mæla er aðr hugt hafða. æigi em ec sa er ec aðr var. traut kann ec sialfan mik. æigi fylgir rodd ne raust. en þo verð ec at rœðA. ÆÍN frændkona or bœ auðrum sendi þer þusund kueðiu. hon bauð þer með mer þionkan sína. oc kann hon þec at nafni oc sogn manna at æíns. oc hon þik fysisk at finna ef staðr væri til. oc þar villdu minir frændr mik margir hefta. þar var borg full minna beztu frænnda. oc þæír hetu mer allfagri mæy með micklu fe oc mart annat þat er æigi þarf nu at segia. oc huit vetna hafnaða ec. þu æín likar mer. hafna mynda ec firir æína þik allt þat er í hæimi er. mælom læíkandi. oft gerir ast sua læikblandit at ælsca nœriz. Segi huart auðru huat i hiarta býr. en þat er vit rœðum þat scal engi annar vita. Handseli huart ockart auðru þat. þa mon ec segia. ec hof upp. oc mon ec fyrst um rœða. en þu hæyr skilvíslega. oc er þetta mitt œrende. Uit nu bæði scolom samsatt vera oc satt æitt rœða. engi er su í þæím hæimi er mer betr likar en þu. sia er hinn þriði vetr siðan genginn er ec ást a þik lagða oc þorða æigi þer at segia vara ast. vitr kann skilia halfkueðit orð. at sinni scolom vit þat æigi lengra rœða. þer ann ec staðfastlega. en nu vil ec þer æigi flæira segia fyrr en þu segir mer huat um þat licar þer. SVA hava margir margar suikit með mykilli fræistni. sua suíkr margr bragðsamr. þu hugðiz hæímsca gera mik með þinni vél eða rœðo þa er æigi hœfer þer at suíkia. Finn þer aðrar ospokum siðom hœfilegar þær er þu megir með þinni flærðsamri tru hæimsca gera. OFT spillir firir auðrum goðum maunnom syndir illra sem nu spillir firir mer annars lostr en æigi minn. helldr lyði mer goðgiarnnliga miscunn yður. oc lofa mer at rœða nockuot við lafddi mína. oc þat suer ec við himna guð oc helga iorð at æigi mæli ec þetta við þik af suikum ne vél. engi er i þessi verolld iamkær mer sem þu. Oc er su mín huglæiðing oc hyggia. Ho ofirir synio rœdda ec nu sua mart þui at hyggia þín er sua bernsk oc alldr at traut kann skynia huat þer hœfir þui at œsku alldr er liosari hinum œfra þui at mart sia ungir vel en flæira vitu gamlir vel. Oc þo at þu ser ung þa haga þo sua at þu kunnir skilia huerr ec em eða huat ec a eða huer min ast er til þín þui at leuísi allra luta nemsk með veniu. Oc venia kennir þer allt þat er maðr kann Ganga mæla koma oc rœðaz við oc vera saman. þess bið ec þik at þu lofir þui at af viðrœðo væit huarttueggia huat í annars hiarta býr. þat matt þu mer segia huat er þer likar af þui. GANGA oc mæla oc koma þat mon ec þer oc engom mæína. huerr maðr a viða vego. þo hœfer mer at suara hveriom þæím er orða krefr. þui iatta ec at þu oc huerr er vill komi hingat oc þo sua at ec halldi sœmd minni. lofat er mæyiom at lyða orðum manna oc orðum suara. oc þo hœfer at stilling se a. ef þu vœðir gott til mín læikandi mon ec suara þer. En ef nockot er mæínsamt í þa man ec þat vist æi þola. En þu bæiðiz at vit sem tuꜹ æinsaman. þui nitta ec þui at æigi dugir okr tuæím æinom inni vera þui at af sliku vex mæyiom amæli. EIGI gaft þu mer nu smam þui at storar giafir þycki mer viðr mæli þit. gnœttiz mer at æíns þessa hæíms virðing. Get ec æi þer þackat sem vert er. þessa uirðing ma ec æigi með orðum giallda ne með atburð. þa mon tið koma er syna mon þer sannan vin. lat æigi nu þer fyrir þyckia þui at æigi þori ec þer nu flæira at segia þo at ec villda. en þo vil ec þek nockors biðia at vit mættim fagrliga faðmaz oc kurtæísa kossa væíta huart auðru þa er staðr er til hœfilegr. at faðman fœðe olæyfða ast At oft suíki kossar oc faðman unga mæy þa mon ec nu at æíns þat þola þer. en þu lat æi flæira fram koma. Oc þetta mynda ec oc aungum nema þer þola. En nu mon fra kirkiu coma faðir minn oc moðir. oc hœfir mer nu hæím at ganga at ec verði æigi asakað þui at enn monu tiðer gnogar ganga er vit megom við rœðaz. ENGI er oc engi var í ollum hæimi iafn feginn sem ec var at fastr er orðinn vilí varr i briosti henni. Mik hefir allbratt nu sælan gort þui at ec ferr nu sæll hæim en ec for fatœkr hæiman. Vm þorf framm bað hon at ec scyllda hennar minnaz þui at engi lutr ma henni or minum hug rinda. æigi kennir hon með mer. oc æigi væit hon huersso mioc ec fysumz hana. oc mon mer vera sem var at mæínar mer oc ænn flæira þrœngir. þui kann ec æigi sialfr rað firir mer at sia ef ec em iðinn a. oc a ec oft við hana orð oc lǽik. þa mon fiolmælgi firra ockra fyndi. en ef engi oftsemi festir vara vinatto þa með atburð mon ast rœrna af hennar henndi oc minn harmr vaxa. Oll ast vex með veniu oc með veniu þuerr. oc oll fyrnniz vanfest ást. iafnan vex ælldr at a lognum viðe. dreg við af elldi. þa mon bratt ælldr slókna. sorgfullr em ec nu dreginn með margfalldri a hyggiu oc hasca sua at ec kann æi at skynia. I þæima lut se ec mer enga hógværi. oc hyggia mín hefir engi urugg tiltœki þui at imoti stendr stundum skepna karla verkum oc lætr æi ætlan í stað vera. sua hefir hon stunndum mæínsom verit en suma sæla gort. oc a þa lund lifir huerr maðr i verolld þessi nema auðna rindi þui. se guð stiornn oc styri maðr starfs míns. oc hann styri ollu verki mínu. Tulkr minn scal ǽigi vera broðir oc æi broður sunr. Traut finnz sa er í sliku er trur. Með tru eða felagi kann æigi gǽta frænndi frænda ne broðer broður þa er su œðe kœmr. litil sok spillir stundum nema vítr variz þat er spellz er vón. þui hœfir oss aðra gautu fara. Ec væit at her i nand byr kelling æin viz full oc þo bragðsom oc væl fallinn losta at þíona kuennia gyðiu oc brott rundit ollum saukom. til hennar man ec nu snua fotsporum minum. oc henni man ec fa ráð mitt. FRægð lofs þíns oc nafn gœzku þinnar sendi mik hingat til þín firir raðs sacar. oc lyðit þui er ec mæli milldi oc miskunn yður. oc lát þu meþ þer engan nema mik vita. oc ann vel grannkonu þinni þæirri er þu kant galatheam. oc hon ann mer nema ec se suikinn af hennar orðum. æigi mæli ec sem ec villde þui at ec ræðomz þusundrat hasca. Ec sorg fullr hræðomz huet vitna þat er í hæimi er þui at af litlu vex oftsinnum frægð þo at logit se þusund illzkur. oc starf hins fatœkia er í mœðelegri vón. Nu ser þu vanda minn. rað þuisa meðal beggia ockar. oc þess bið ec at þu læynir lost huarstueGia. ANnarr ann þui er þu ant. oc þess er þu biðr þa biðr annarr. en enn hefir hann æigi til þess vilia minn. hann er vel ræyndr. oc verðugr er hann dyrrar konu. en mer þectiz æigi þat er hann bauð mer. hann het mer fornt sknn oc skinnrock. þui dro herfileg giof vilia minn fra honom. sua verðr oft þæim er litit gefr at hon fœrir oc fra tekr fullting mannz oc niðr brytr rett log oc fullting manna með sinu athygli. en þat er þu bæiðiz þa mon engi fa nema ec vili þui at hon liggr undir mínu valldi oc hon fylgir mer iafnan. oc ec væít allt með henni. oc hon lætr miok at mínu raðe. en æigi mon ec nu flæíra rœða. fari huerr þar er rað þyckir. ENN er mér ecki hœgra. ef þu þetta væitir mer þa er sem þu gefir mer huetvitna. oft hœfir með fe at kaupa annars starf oc at kæyft erfiði havi verðuga láun. starf þitt scal ec þer launa ef þu villt sia firir mer um þat sem ec þarf. þat æína bið ec þik. Mart vilia oc flæira bæiðaz þæir er margs þurfu. sua margs sem ec þarf þa scaummumz ec at segia. Ec atta fe mykit þa er var ung. en nu er gnótt fíar brott farin oc þurft í stað komin. oc vanhæilsa oc alldr hava mik æydda. en vél mín oc starf kœmr ecki at hallde. Nu ef þu væizt orð mín duga þa bið ec þik at hús þítt se opit firir mer heðan ifRa. Heðan ifra scal hús mitt þer opit vera oc allt várt þer í boðe oc oll mín æígn undir þínu valldi. með ollu hefir nu vinatta okr samtengt oc ok saman bundit. Oc þess bið ec þik at vel þín oc starf vekizk heðan ifra oc at vel þín se mer til hugganar met þinni skynsemi. lǽuisi lytr bæði upphaf oc ennda. oc þo hevir ænnda lyct allra luta lost oc allra sœmd. lít a upphaf máls oc ennda lyct at þu megir þa betr rœða firir ætlat mál. HER er i þæíma bœ æitt ungmenni allfagrt. oc þat vex í ollum sœmilegum siðum. oc engi var betri ne kurtæisari um vara daga. oc hann tok vel við varri fatœkt. oc hann yfir stígr alla með lofi sínu iafnalldra sína. pamphilus ifir kemr alla sína felaga. hann er hæimskr hæimskum oc hœgverr hogværum sem lamb. vitr maðr stendr i moti hæimskum með retto. Engi œskumaðr er iamvel rœndr i borg þessi. hans afl æyðer æi ofdryckia. hann er vel siðaðr þui at goðr var uppruni hans. sœtt æppli fellr af sœto tre. kynfylgia birtir oppt huaðan kominn er. oft likiz sonr feðr. Nu gǽl ofmart mon ec nu mællt hava. ec se galatheam standa hia garðzliði. kann vera með atburð at hon hafi hæyrt mína rœðu. Vit þat galathea at ec hugða engan i nand vera. en þo hefi ec ecki logit. Pamphilus birtiz vist yfer ollum maunnom i borg þessi. menn vǽit fagrliga varðveitir hann sína at ferð sina sœmd oc dyrð. oc lof vex með honom iafnan. oc með rettu ma hann engi aufunnda. hann er vel maðr. oc mykyllætiz hann þo ecki af þui. oc hans auðr hefer engan lost. þat villda ec galathea at hann vǽri buande þinn. minn domr dœmir ykr bæðe saman. oc þat sama myndir þu vilia ef þu vissir sem ec. Oc vilia minn sagða ec. en æi bað hann þess mik. kyn oc kostr huarstueggia dœmir ykr bæði saman. Nu lyðo vit tomom orðum um stund. en oft koma stormæli af litlum lut. mykyll elldr verðr oft af litlum gnæista. litit upphaf gerir stundum agætt niðrlag. hugr minn ætlaðe með ser þetta upphaf þessa mals. oc þui snere ec minni rœðo til þín í gafni mínu. En ef hugr þinn eða hugscot kœmz nockot við þessa rœðo þa biþ ec þek at þu segir mer huat er þer líkar eða æigi í minni rœðo. en orð þín manu æigi í huers mannz hæyrnn Helldr monu víst með mér allvel lǽynd vera. þat er þu villt læyna þui mon ec læyna. oc þat er þu villt at sagt se þat mon ec segia. seg mer vilia þinn. oc scammaz æí. orugt mon ec læyna þui at sia ræzla kœmr af œnœfrlæík en æi af auðru. ÆIGI velldr onœfrlæíkr oc engi hæimsklæikr. en huaðan kom þer þessi rœða. þat undra ec æigi minnzt hui þu komt her. eða sendi pamphilus þik hingat. eða sér rœða þín til nockorra ambuna. ILLzka vanndra manna spillir iamnan verkum goðra. oc oft gelldr maðr þess er hann hefir æi gort. en þo at ec se fatœk þa fæ ec æigi þo sua mer fíar. þui at ec á litit þa er æigi mer litit œrit. Sua er þo sem ec sagða fyrst. hugr minn hóf þetta. þu væizt með mér oc engi flæíri. Þa ma vel vera at þitt seð bæðe saman ef þitt vilit. oc þa ma huarttueggia yckart þola scamlaúst. kyngofguðr er hann oc æigi þu siðr. firirmenn huarstueggia ero mer kunnigir. hann er friðare felagum en þu læikum líosari. fagrt við faugru líkar. oc er auðr æinn með yðr oc oc gloð œska. oc siolf myndi sanna fegrð ef vissi. oc met þui at þit erot iofn þa mego þit með rettu selag æíga. ecki scortir með ykr nema ast æín. ÞAT er þu mælir við mik þat skilldi mélt vera við frændr mína oc með þæírra raðe. þa fysumz ec nu bonda huílu. mǽl þat vit þa þu eða pamphilus. þa mon lutr sia fegri verða þo at hans vili verðe. ÞAT hœfir at þitt rað se í samræðe við frændr þína oc þinn ást læikr meðan við hans ást. oc huerr með sínu athygli sannar þessa iðn. losti vekr hugskot manna. oc sam bundin ást fylgir gleðe oc hatar ryglæík. engi man talt fa harm hans oc rygglæík nema þu vægir. ælligar mont þu iafnan onœfr vera. Með losta veniu tapar mǽr sama sinum bratt þui at su ællig œðe kann æigi hóf hava. Grimm vapn astar gyðiu hava æi lett sár. þau vapn ottaz huer mǽr illa at suikiaz. oft rœgir frægð með lygi overðugar mæyiar. etande aufunnd letter æi allt at grípa. iatta mynda ec þui er þu bæiðiz ef ec ræddomz ǽi vaurðu. Allmiok er slikt orð latið rikari sannende. oc ef satt er uppi þa gleðs sa er aðr var ryggr af ást. ec mon með hóve frægð oc ræzlo leggia oc ykr með levisi læyna oc yckarnn læik þui at ver kunnum vel hans losta veniu. oc sa mon lutr aurugr vera með mínu raðe. en þa er ec se hann rað mer huat ec scal segia. þa mon ec diarfliga mæla þat er þu hefir rœtt firir mer. IVatz mioc vili minn læynda luti mína þer at segia. en þo scal ec ræyna huart tunga þín se tru eða æigi oc sua til huers dregr mik þín rœða. Pamphilus bæiðiz astar minnar. en þui scallt þu þo mioc læyna oc sua honom æinum segia. en hans scallt þu þo fyrst með mikilli frǽistni fræísta. en er ec sagða þa mon hann með atburð þer segia. en þu far nu brott með bœn minni. oc ger allt með leuísi. oc allt þat sem hann rœðer firir þer þa seg mer a morgin. AST þín oc starf mitt Pamphile er æí komit sem ec villda. ec var kaulloð of silla þer til liðs þui at huartki mon nu stoða þer starf ne vél. Gálathee er nu giftarorð buit sua sem oll þioð segir oc unndra þann umbunað er henni er buinn. víst hundrat luta stannda ímoti þui er ec vennta. En þo læyna þau faðer oc moðer. oc þess bið ec þik at þu berr þetta vitrlega er ec segi þer. oc lát laust þat er ecki ma vera. oc lǽita þess er vera ma. Uæis se mer. væiss er mer veslom. ecki er megin í limum minum. huerr limr nittar sinni þionastu fœtr gaungu hendr handlan tunga mali augu sión æyru hæyrnn. bukr ma æigi herðum hallda ne hals haufðe. vón hefir mik blectan. vón hefir mik með angri oc ergi fluttan. nu er vón langt í brott farinn oc brennande ast í stað komin. Nu ma vartt segl enga hofn sia. oc vartt ackeri ma huergi land kenna. oc varr harmr vǽit ser huergi hialpar vón. Æinsaman galathea hevir huggan mina oc harms míns. oc hon er sok bana míns. oc hon er vón hæilsu minnar. þuí ef ec ma æigi hennar níota þa likar mer at dæyia. Hæyr þu fól. hui œrdiz tu. hverr uslœkkiligr harmr þrœnguir þer. þín aumkan aflar þer enga ambun. þu scallt stilla harmi þinom vel oc leuísi. oc hygg at huat þu scallt gera. mykil fatœkt gerir manni við mart at læíta. iðn oc vél mannz sigrar mykinn hasca. enn mætti með atburð starf ockart með villd endaz oc með hiolp koma. Ho kuað hann huert starf myndi sigra mega sua mykinn haska. vón mín er oll firir farin þui at nu er komit giftar kuelld. æigi mon hon mer giftaz meðan buande hennar lifir. Synd er mikil huílu at saúrga munnde kæypta. þetta mitt starf er aullungis at engu orðet. oc mín kunnasta hefir híalp tapat sinna véla. dagr ne nott man sa engi koma er meir hœgia huilld gefi. fá nytsemd mon æ með mer veslom liggia. Oft fellr mikill harmr a litilli stunndo .. oc biartr dagr er myklu at þeckri at hann komi eftir mykit myrkr. oc siolf hæilsa er þeckri eftir langa sótt. Andvarpar þu nu. oc harmr langt i brott fari þui at i nand er storlegr fagnaðr þínum rygglæik. Galathea þín man gera ockarnn vilia. hon hefir gefit sek með ollu under vart valld. Sva sem milld moðer með hegomlegum orðum oc hæítum hugga sín bornn er gráta at þau þegi Sua at saumu fœðer þu mik með flærðsamligum hugganum at rygglæikr oc harmr brott faRi. oc at minnr kennir hann sinnar sottar. helldr rikir í ryggu bríosti ast mín. folginn losti þat er nattura œsku manna. þui mon ec æigi unndan ganga. oc æi þrongguir mer annat starf. seg mer huat þu vill þiggiA. þa fysir hug œsku manna til astar. huar er afl mítt komit oc huggan lífs míns. hælldr ger þu þat er ec bæiðumz. oc mykit veðr fellr með litlu regni. tru þu mer. en hui scal okr saman tengia sonn vinatta. 